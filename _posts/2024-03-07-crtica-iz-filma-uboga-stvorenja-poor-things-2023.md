---
layout: post
title: "Crtica iz filma \"Uboga stvorenja\" (Poor Things, 2023)"
description: ""
category: 
tags: [kritika, film]
---
{% include JB/setup %}

Uboga stvorenja ([Poor Things](https://www.imdb.com/title/tt14230458/)) je po meni remek-djelo, evo samo jedne crtice, a takvih ima puno u filmu.  

Bella i Duncan siromašni stižu u Pariz, nakon što je Bella svo Duncanovo bogatstvo "darovala" siromašnima. Otvorenog dječjeg uma, naišavši na bordel, dobije ideju da spoji ugodno (furious jumping - kako ona naziva seks) i korisno - da zarađuje za život. Duncan tako nešto ne može moralno prihvatiti, ali njoj to ne smeta jer nije robinja socijalnih normi. Usput, na ulicama pojavljuju se protesti i socijalističke organizacije, od kojih Bella pokupi neke ideje. Tako dolazimo do scene sa slike.. gdje se Duncan vraća po nju, mislivši da će je spasiti od siromaštva - misleći da to njoj nešto znači. Bella ga odbije sa retoričkim pitanjem "nije mi jasno kako sam te ikada uopće željela?". Na to njezina prijateljica iz bordela kaže da moraju ići na sastanak socijalista. Tada Duncan sa gađenjem viče: "Vi ste kurve!" Na to Bella odgovara "Mi smo svoja sredstva za proizvodnju. Makni nam se s puta!"  

Gotovo sam umro od smijeha u kinu, a ujedno bio oduševljen dubinom ove scene.  

Naime, na prvu loptu se može interpretirati kao vic na paralelu između prostitucije i socijalizma/komunizma - gdje u idealnom svijetu prostitutke jesu vlasnice sredstva za proizvodnju - svog tijela, i ne ovise o nikome, ako zanemarimo društvene i religijske normative, i činjenicu da je mali broj prostitutki zapravo neovisan (svodnici, bijelo roblje i sl.).  

Na drugu loptu, u kontekstu cijelog filma, koji je zapravo brzinski put odrastanja jedne djevojčice u tijelu odrasle žene, lišene klasičnog socijalnog normiranja - rečenica "Mi smo svoja sredstva za proizvodnju. Makni nam se s puta!" - je zapravo spoznaja te djevojčice da je vlasnik svoje sudbine, da ona bira svoj put, da nitko ne smije polagati pravo da utječe na njezin put. Ovo je zapravo ultimativna svjesnost o svojoj slobodi. Slobodi od normi, slobodi od konvencija, slobodi od zatucanih muškaraca.. slobodi koja je preduvjet ljubavi. I to će je na kraju odvesti prema ljubavi, ali onog muškarca koji je mogao razumjeti njezinu potrebu sa slobodom, tj. prihvatiti je kakvu ona jest.  

Eto, ovo je samo jedna crtica iz filma, a ima ih mnogo, zato preporuka svima koji nisu gledali, da pogledaju film.

<img src="/assets/images/poor-things.jpg" alt="Poor Things" style="width:50%;" />